SEA och AES


      För studenter


*Som student känns det tryggt att känna till hur en datortentamen går
till i förväg. Här ger vi svar på de vanligaste frågorna. Hittar du inte
svar på din fråga här ska du vända dig till personalen i din kurs.*


    Lokal och salsplacering

Då du har en datortenta på IDA anges lokal "SU-salar på IDA". Du ska då
gå till SU17. Där blir du anvisad en sal av tentamenspersonal. Oftast väljer du själv
plats i salen, men om du blir anvisad en viss plats är det den som
gäller. Vanliga tentamensregler gäller. Ytterkläder och väskor ska inte
finnas vid skrivplatsen utan placeras på anvisad plats. Elektroniska
enheter ska vara helt avstängda och placeras i jacka eller väska (ej vi
skrivplatsen). Grundläggande instruktioner för inloggning står
uppskriven på tavlan i salen.


    Inloggning

Inloggning sker i tre steg, sessionsval, inloggning på datorn, och
inloggning på din tentamen:

 1. Innan du loggar in, välj "Exam System" i sessionsmenyn på
    inloggningssidan.
 2. Logga in med ditt liu-id och ditt *privata lösenord*.
 3. Följ instruktionerna på skärmen. När engångslösenord efterfrågas
    sitter du kvar och väntar på att tentamenspersonal kommer till dig.

Vid problem ska du söka hjälp av tentamenspersonal. Några enklare
problem kan du lösa själv:

  * Inloggning på datorn använder ditt eget privata lösenord, inte
    engångslösenord.
  * Om ett lösenord inte fungerar, kontrollera CAPS-LOCK.
  * Tryck num-lock för att kunna mata in siffror på numeriska tangentbordet.
  * Ditt personnummer ska anges med 4-siffrigt årtal.

När du är korrekt inloggad kommer du till den vanliga fönstermiljön,
fast med en grön bakgrund.


    Studentklient

På de flesta tentamina kommer ett program som kallas Studenklient att
starta automatiskt. Den ska du låta vara öppen och kontrollera ibland.
Du använder den enligt instruktioner från din examinator. På vissa
tentamina kan du ställa frågor via klienten, medan du på andra tentamina
använder den enbart för att skicka in dina lösningar.


    Skärminställning för dubbla skärmar

Några datorsalar erbjuder dubbla skärmar. Som standard är skärmarna
inställda att visa samma bild. Du kan ändra detta i kontrollpanelen:

  * Klicka på startmenyn "Exam menu"
  * Välj "Kontrollpanel"
  * Välj "Displays" i hårdvarusektionen (högst upp till vänster)
  * Avmarkera kryssrutan "Samma bild på alla skärmar"
  * Genomför ändringen genom att klicka "Apply"
  * Bekräfta med "Behåll denna konfiguration"
  * Om muspekaren nu går att dra åt höger från vänstra skärmen över
    skarven till högra skärmen och tillbaka så är det bra. Om det inte
    går kan du i figuren över kyssrutan dra runt ikonerna för skärmarna
    så de visas i omvänd ordning (OBS! Dra inte i de fysiska skärmarna,
    då går larmet!). Du måste på nytt bekräfta inställningen.


    Givna filer

Du hittar tentamen och övriga filer du kan behöva till uppgifterna i
mappen |given_files|. Denna mapp är skrivskyddad, liksom filerna i den.
Filerna är även oåtkomliga för läsning fram till tentamen startar. Om du
använder ett grafiskt program att visa innehållet i mappen måste du
stänga det och klicka upp det igen för att programmet ska upptäcka att
filernas accesskod ändrats. Behöver du ändra i någon av de givna filerna
måste du först kopiera filen till din arbetsmapp |/home/student_tilde|.


    Egna givna filer

Om din examinator tillåter att du har tillgång till egna filer du själv
förberett innan tentamen så återfinns dessa i mappen |my_given_files|.
Även dessa filer är skrivskyddade, så vill du ändra något måste du själv
kopiera till din arbetsmapp.


    Spara filer i arbetsmappen

Din arbetsmapp (skrivbordet) är |/home/student_tilde|. Det är där du ska
spara allt du gör under tentamen. Du får om du vill skapa nya mappar
där, så som vissa IDE'er som Eclipse gör.


    Internetåtkomst

Internet är som regel avstängt under tentamen. Dock kan din examinator
välja att ge dig access till valda sidor, ofta referensmanualen till
programbibliotek, eller tilläggsmoduler. Om du har tillgång till en
webbsida så finns ett alternativ i startmenyn för att starta Chromium
med rätt inställningar för att komma till webbsidan i fråga. Startar du
Chromium på annat sätt måste du själv mata in rätt URL.


    Frågor angående uppgifter

Om du har frågor rörande uppgifter ska du vända dig till kurspersonal,
som du kan tillkalla via tentamensvakten. Du kan även jobba med andra
uppgifter tills kurspersonal besöker salen. Om din examinator bemannar
Studentklienten ska du i första hand ställa dina frågor via den. Räck
upp handen om du inte fått svar inom rimlig tid.


    Tekniska problem

Om du får problem med din dator eller någon mjukvara, och det inte går
att lösa via Studentklienten ska du räcka upp handen. Vakten tillkallar
personal som kan hjälpa dig. Vid allvarliga problem kan vakten hjälpa
dig byta dator om du så önskar. Allt ditt sparade arbete kommer
automatiskt flyttas till den nya datorn.


    Inlämning digitalt

Lösningar som du vill lämna in för bedömning ska du skicka in via
Studentklienten. Välj "Skicka in uppgift", välj vilken uppgift, och
bläddra fram de filer du vill skicka in. Du kan bara bifoga filer.
Eventuella meddelanden måste du lägga som en kommentar i dina filer. När
du skickat in bör du omedelbar få en bekräftelse "begäran mottagen". Då
är din inlämning registrerad. Oavsett om du lämnar in eller inte sparas
alla filer du lämnar på kontot. Skulle du glömma skicka in så går det
alltså ändå få fram dina filer efter tentamen.


    Anonym inlämning på papper

Vid inlämning av lösningar på papper ska du ange KlientID som AID. Ditt
KlientID (aka SC-nummer) hittar du i Studentklienten uppe till vänster.
Det räcker att du anger siffrorna om det är ont om plats. Detta gör att
din inlämning blir anonym för de som bedömer uppgifterna.


    Utloggning

När du känner dig klar är det bara att logga ut via startmenyn. För
säkerhets skull är det bra om du först stänger de program du har startat
och sparar alla öppna filer. Lämna inte datorn förrän den vanliga
inloggningsskärmen syns. Om datorn verkar fastnat vid utloggning,
meddela tentamenspersonal när du går. Din filer har ändå sparats.


    Få ut filerna efter tentamen

Om du vill ha tillgång till filerna du arbetade med under tentamen samt
hur dina lösningar bedömdes ska du kontakta kurspersonal (examinator).


Sidansvarig: Klas Arvidsson
<mailto:klas.arvidsson@liu.se?subject=http://www.ida.liu.se/~examadm/rutiner/student/index.sv.shtml>
Senast uppdaterad: 2017-12-22


*Institutionen för datavetenskap

*
Linköpings universitet
581 83 LINKÖPING
Tel: 013-28 10 00

Kontakta IDA <http://www.ida.liu.se/department/contact/index.sv.shtml> |
Kartor <http://www.ida.liu.se/department/location/index.sv.shtml>

Om webbplatsen <http://www.liu.se/om-webb?l=sv>

